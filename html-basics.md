# Основи HTML

Вебсторінка — це документ, який відображається у браузері. Вона може містити різноманітний контент, такий як текст, зображення, відео та посилання, і створюється за допомогою мов програмування:

- **HTML** (Hypertext Markup Language) задає структуру сторінки за допомогою HTML-елементів;
- **CSS** (Cascading Style Sheets) визначає, як будуть виглядати елементи на сторінці;
- **JavaScript** дозволяє змінювати HTML та CSS і реагувати на дії користувача.

У цьому уроці ти дізнаєшся про основні HTML-елементи.

## Теги

Вебсторінка HTML складається з елементів. Для запису елементів на сторінку використовуються теги. Наприклад:

```html
<title>
  Це заголовок вкладки браузера
</title>
```

- На початку стоїть `<title>` - це **відкриваючий тег**. Тег завжди починається зі знака `<`, далі йде слово, що означає **тип елемента**, і закінчується знаком `>` в кінці рядка.
- В кінці стоїть `</title>` - це **закриваючий тег**. Він завжди починається з `</`, потім має йти той самий **тип елемента**, що й у відкриваючому тегу, і закінчується знаком `>` в кінці рядка.
- Між відкриваючим та закриваючим тегами елемента розміщується контент. Це може бути текст, HTML-елементи або все разом в будь-яких комбінаціях.

Якщо контенту мало, то можна записати все в один рядок:

```html
<title>Це заголовок вкладки браузера</title>
```

Ось приклади типових HTML-елементів:

```html
<h1>Це основний заголовок сторінки</h1>

<section>
  <h2>Це заголовок розділу</h2>

  Це розділ сторінки, що містить інші елементи.
  Для зручності весь вміст елемента пишеться з нового рядка
  з відступом в 2 пробіли ліворуч від рівня відкриваючого тега.

  <p>
    Це параграф.
    Він може містити один чи декілька рядків тексту.
  </p>
</section>
```

## Атрибути

До відкриваючого тегу можна додати атрибути у наступному форматі:

```xml
<tag attr1="value1" attr2="value2">
  Content
</tag>
```

Після типу елемента ми ставимо пробіл, далі назву атрибута, знак `=` і далі в подвійних лапках значення атрибута.
За потреби можна додати скільки завгодно атрибутів з різними назвами. Наприклад:

```html
<section class="content">
  <h2 class="title is-4" id="about-us">About us</h2>

  Mate academy...
</section>
```

У HTML **атрибут** — це модифікатор, який надає додаткову інформацію про елемент. Він може впливати на поведінку, зовнішній вигляд чи функціональність елемента.

В наступних уроках ми детальніше розглянемо найважливіші атрибути.

## Елементи без вмісту

Деякі елементи не потребують закриваючого тегу, оскільки вміст задається через атрибути. Це зображення, поля для вводу тексту тощо.

Наприклад, додати зображення на сторінку можна за допомогою тегу `<img>` з атрибутами `src` (адреса зображення) та `alt` (короткий опис зображення):

```html
<img src="example.jpg" alt="Example image">
```

## Структура HTML-сторінки

Нижче наведена базова структура HTML-сторінки:

```html
<!DOCTYPE html>
<html lang="en">
  <head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mate academy</title>
  </head>
  <body>
    
  </body>
</html>
```

Де:

- `<!DOCTYPE html>` визначає тип документа та версію HTML і повинен завжди бути першим на сторінці;
- `<html>` є кореневим елементом, він містить елементи `head` та `body`. Його атрибут `lang` дозволяє встановити мову сторінки;
- `<head>` містить службову інформацію, яка не відображається на сторінці, але важлива для коректної роботи сторінки. Також тут підключаються додаткові ресурси (стилі, скрипти тощо);
- `<meta charset="UTF-8">` задає кодування символів на сторінці;
- `<meta name="viewport" content="width=device-width, initial-scale=1.0">` встановлює параметри відображення сторінки;
- `<title>` встановлює заголовок вкладки браузера;
- `<body>` містить видимий контент сторінки (сюди ми будемо вставляти більшість елементів).

## Фавікон

**Фавікон** — це невелике зображення (іконка), яке відображається поруч із назвою сторінки в закладках браузера. Щоб додати фавікон, використовуй тег `<link rel="icon" href="logo.png">` всередині тегу `<head>`. Атрибут `href` встановлює адресу

 зображення.

## Заголовки

В HTML існує шість рівнів заголовків, від найважливішого `<h1>` до найменш важливого `<h6>`:

```html
<h1>Заголовок 1-го рівня</h1>
<h2>Заголовок 2-го рівня</h2>
<h3>Заголовок 3-го рівня</h3>
<h4>Заголовок 4-го рівня</h4>
<h5>Заголовок 5-го рівня</h5>
<h6>Заголовок 6-го рівня</h6>
```

**Зверни увагу:** На сторінці має бути лише один основний заголовок `<h1>`. Кожен розділ сторінки може містити свій заголовок `<h2>`, а підрозділ — підзаголовок `<h3>`, і так далі. Не варто пропускати рівні або починати ієрархію не з першого рівня. Це поліпшує доступність сторінки для користувачів, які використовують програми для читання екрану для навігації по сторінці.

## Посилання

Сторінки в інтернеті часто посилаються одна на одну. Для цього використовується тег `<a>` з атрибутом `href`, де треба вказати URL-адресу цільової сторінки або ресурсу:

```html
<a href="https://www.google.com/">Google</a>
<a href="index.html">Головна</a>
```

За замовчуванням, коли ви натискаєте на посилання, цільова сторінка завантажується в тій самій вкладці браузера. Щоб сторінка завжди відкривалася в новій вкладці, використовуй атрибут `target="_blank"`:

```html
<a href="https://www.google.com/" target="_blank">
  Google
</a>
```

## Форматування тексту

Найпопулярніші теги для форматування тексту:

- `<br>` додає новий рядок;
- `<strong>` підкреслює, що текст є важливим;
- `<em>` робить акцент на тексті;
- `<span>` дозволяє стилізувати частину тексту.

```html
<p>Це текстовий параграф.</p>
<p>Це текстовий параграф <br>з переносом рядка.</p>
<p>Це параграф з <strong>напівжирним текстом</strong>.</p>
<p>Це параграф з <em>курсивом</em>.</p>
```

## Списки

У HTML є два типи списків: **маркований** та **нумерований**.

Для створення **маркованого** списку використовуй тег `<ul>`, а елементи додавай за допомогою тегу `<li>`:

```html
<ul>
  <li>Елемент 1</li>
  <li>Елемент 2</li>
  <li>Елемент 3</li>
</ul>
```

**Нумерований** список можна додати за допомогою тегу `<ol>`:

```html


<ol>
  <li>Елемент 1</li>
  <li>Елемент 2</li>
  <li>Елемент 3</li>
</ol>
```

Списки можна вкладати один в одного:

```html
<ol>
  <li>
    Елемент 1
    <ul>
      <li>Елемент 1-1</li>
      <li>Елемент 1-2</li>
    </ul>
  </li>
  <li>Елемент 2</li>
  <li>Елемент 3</li>
</ol>
```

Також існує [Список описів `<dl>`](https://www.w3schools.com/html/html_lists_other.asp), але він використовується дуже рідко.

## Коментарі

Коментарі в HTML — це текст, обгорнутий у `<!--` та `-->`, який не впливає на роботу сторінки, а лише допомагає програмістам краще розуміти логіку програми:

```html
<!-- Це коментар. -->
<!--
  <p>
    Цей параграф не показується на сторінці.
  </p>
-->
```
